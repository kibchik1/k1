### Чуєш, синку?!

Тиша легко пливе поміж зір, як вітрильник,

Мальви сонно кивають чудними голівками.

Ясний місяцю мій, 

ти завмер, мов будильник

Над посрібленими домівками.


Нуль годин!

Саме в пору таку опівнічну

Так приємно з нуля починати всі пошуки:

Може, папороть-цвіт, чи мелодію вічну

Покладу до казкового кошика...

Світ невловний, як промінь найперший світанний,

Непорочний, мов рання орільська росинка.

Пережив він царя,

 пережив і султана,

І дзвенить, і дзвенить...

– Чуєш, синку?!